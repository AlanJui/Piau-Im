《歸園田居》陶淵明

《歸園田居。其一》
少無適俗韻，性本愛丘山。
誤落塵網中，一去三十年。
羈鳥戀舊林，池魚思故淵。
開荒南野際，守拙歸園田。
方宅十餘畝，草屋八九間，
榆柳蔭後簷，桃李羅堂前。
曖曖遠人村，依依墟里煙；
狗吠深巷中，雞鳴桑樹巔。
戶庭無塵雜，虛室有餘閑。
久在樊籠裏，復得返自然。

《歸園田居。其二》
野外罕人事，窮巷寡輪鞅；
白日掩荊扉，對酒絕塵想。
時復墟里人，披草共來往；
相見無雜言，但道桑麻長。
桑麻日已長，我土日已廣，
常恐霜霰至，零落同草莽。

《歸園田居。其三》
種豆南山下，草盛豆苗稀，
晨興理荒穢，帶月荷鋤歸。
道狹草木長，夕露沾我衣，
衣沾不足惜，但使願無違。

《歸園田居。其四》
久去山澤遊，浪莽林野娛。
試攜子侄輩，披榛步荒墟。
徘徊丘壠間，依依昔人居；
井竈有遺處，桑竹殘朽株。
借問採薪者，此人皆焉如？
薪者向我言，死沒無復餘。
一世異朝市，此語真不虛。
人生似幻化，終當歸空無。

《歸園田居。其五》
悵恨獨策還，崎嶇歷榛曲。
山澗清且淺，遇以濯吾足。
漉我新熟酒，隻鷄招近局。
日入室中闇，荊薪代明燭。
歡來苦夕短，已復至天旭。

《歸園田居。其六》
種苗在東皋，苗生滿阡陌。
雖有荷鋤倦，濁酒聊自適。
日暮巾柴車，路暗光已夕。
歸人望煙火，稚子候檐隙。
問君亦何為，百年會有役。
但願桑麻成，蠶月得紡績。
素心正如此，開徑望三益。